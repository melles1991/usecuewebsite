---
title: Een groene website
color: green
---

Groen is niet alleen goed voor je merk, maar ook belangrijker dan ooit. ICT is (inmiddels) verantwoordelijk voor maar liefst 4,5% van al het energieverbruik wereldwijd. We moeten dus iets doen... maar hoe? Het lijkt simpel: Zorg dat je website minder energie verbruikt en zorg dat de energie die je verbruikt uit duurzame bronnen komt. Maar hoe realiseer je dat in de praktijk?

Laten we eerst kijken naar het energieverbruik. Hoe verbruikt een website stroom? Allereerst natuurlijk door het energieverbruik van de server, maar daarnaast ook door het energieverbruik van het apparaat van de bezoeker.

We beginnen bij de server, ofwel de computer die jouw website host. Hier hebben we immers als website-eigenaren de meeste controle over (wie betaalt bepaalt). De productie van deze server is natuurlijk een belasting voor het mileu (vooral de winning van sommige metalen is erg milieuvervuilend), maar hij staat vervolgens ook nog eens dag en nacht aan om te zorgen dat je website altijd te bereiken is. Gelukkig staat op deze server niet alleen jouw website, maar ook tientallen of honderden andere websites. Hoe lichter je website, hoe meer websites er op een enkele server passen, des te minder servers je nodig hebt en hoe groener de hosting dus is. 'Licht' gaat daarbij zowel over opslagruimte en bandbreedte als over rekenkracht.

Website-eigenaren willen vaak dat hun website snel laadt vanuit elke plek op de wereld. Dit wordt onder andere ingegeven door Google, die snel ladende websites hoger in zijn zoekmachine toont. Op zich goed, omdat deze maatregel van Google lichte (en dus groene) websites bevordert, maar het heeft een minder groen neveneffect. Een gangbare oplossing voor het verkorten van de laadtijd is namelijk het gebruik van een CDN, oftewel een content delivery network. Een CDN is een netwerk van servers, die op strategische plaatsen in de wereld staan en die een kopie bevatten van jouw website. Dit is uiteraard niet heel groen, maar omdat er sprake is van een gedistribueerde belasting, passen er bij het gebruik van een CDN meer websites op een enkele server, wat het negatieve effect van de extra machines (grotendeels) compenseert.

Om [extreem hoge snelheden](/blog/websites-that-load-instantly/) te krijgen zie je echter ook vaak dat website-eigenaren rekenkracht reserveren. Waar dit feitelijk op neerkomt is dat de server de hele dag niets staat te doen, zodat de server supersnel kan reageren wanneer er een bezoeker is. Dit is natuurlijk alles behalve groen. We zien dit principe terug in VPS en dedicated servers. Wanneer jouw website op een VPS of dedicated server draait is hij dus misschien wel snel, maar absoluut niet groen.

Tenslotte gaat het natuurlijk ook om de herkomst van de energie voor deze server(s). Komt deze uit hernieuwbare bronnen? En is dit echte groene stroom? Of is het groene stroom op basis van certificaten? Want [groene hosting is niet altijd zo groen als het lijkt](https://www.zaailingen.com/webhost-niet-zo-groen-als-lijkt/).

Ik bouw altijd lichte (en dus groene) websites, omdat ik wil dat mijn websites een hoge [Google score](/blog/google-lighthouse-score/) hebben. Een leuke bijkomstigheid is dat een lichte website ook minder batterij van de telefoon of laptop van je bezoeker gebruikt en dus ook op dat front groener is.

Wanneer je kiest voor een lichte website, gehost op shared hosting (dus geen VPS of dedicated server), zonder CDN, in een groen datacenter, dan heb je in mijn optiek een supergroene website. Met een CDN hangt het vooral af van de groenheid van de datacenters van het CDN.

Minder relevant, maar wel een leuk weetje: Ik bouw mijn websites op een passief gekoelde computer met een mobiele i5 processor (veel minder energieverbruik dan een desktop i7) die draait op [supergroene stroom](https://www.zaailingen.com/grijze-sjoemelstroom-groene-stroom/) van Qurrent.

Is zo een groene website ook iets voor jou? Ik help je graag met het realiseren ervan!
