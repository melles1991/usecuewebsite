---
title: Hosting is overal hetzelfde
---

De nieuwe campagne van Hostnet schudt de markt wakker met een simpele boodschap: Hosting is overal hetzelfde, service niet. 

Uit onderzoek onder 500 mkb’ers en zzp’ers, blijkt dat ondernemers niet veel begrijpen van hosting en de techniek hierachter. Hosting wordt gezien als een technische aangelegenheid (80%), waar het merendeel geen tijd aan wil besteden. Veel ondernemers zijn echter dagelijks afhankelijk van hosting. Als er zich een probleem voordoet, is de wens dat dit snel en efficiënt wordt opgelost.

Ik las bovenstaand bericht op Emerce en was gefascineerd door deze campagne. Ik geloof wel dat dat onderzoek klopt, maar de stelling van Hostnet is natuurlijk niet waar. Wat wil Hostnet nou eigenlijk met deze boodschap zeggen?

## Problemen door lage marge

Door te zeggen dat hosting overal hetzelfde is, lijkt Hostnet te beweren dat problemen niet te voorkomen zijn en dat iedere aanbieder hier evenveel last van heeft. Ik loop dagelijks tegen deze problemen aan, zoals ontbrekende SPF records, verkeerd geconfigureerde AAA records, verkeerde redirects na een SSL omzetting, gehackte systemen, overbelaste servers met hoge responsetijden of trage databaseverbindingen... en inderdaad niet alleen bij Hostnet. Problemen die voorkomen hadden kunnen worden, maar vaak pas opgelost worden zodra de klant erover klaagt. Dat voor preventie geen geld is in deze [zeer competitieve markt](/blog/the-race-to-zero-in-webhosting/) kan ik begrijpen, maar zeggen dat alle hosting hetzelfde is, is niet waar. Daarnaast is de ene hosting sneller en/of [groener](/nl/blog/een-groene-website/) dan de andere. Kortom: onderscheidende factoren genoeg, maar daar zet Hostnet niet op in. Sterker nog: het ontkent alle verschillen.

## Onduidelijk product

Hostnet heeft onderzoek gedaan naar MKB-ers en ZZP-ers, en wat blijkt: zij willen eigenlijk helemaal geen hosting, maar een SAAS oplossing (Software As A Service). Een voorbeeld van een SAAS oplossing is een werkende website. Een voorbeeld van hosting is een server waar je op kunt inloggen waar je een website op kunt installeren. Het grootste verschil tussen een SAAS oplossing en hosting is dat een SAAS oplossing volledig ontzorgt, terwijl bij hosting een gedeelde verantwoordelijkheid ontstaat voor het functioneren van de software. Een SAAS oplossing is vaak duurder, terwijl een hosting oplossing veel meer features biedt. De MKB-er en ZZP-er snapt het verschil echter niet en gaat voor het (ogenschijnlijk) goedkoopste product: hosting en de gedeelde verantwoordelijkheid. Hostnet doet echter geen moeite om dit misverstand te verhelpen (en ik snap wel waarom).

## De oplossing

Het zou veel beter zijn als Hostnet zou differentiëren, zowel in zijn productaanbod als in zijn communicatie. Hosting aanbieden als goedkope oplossing voor techneuten en een SAAS oplossing voor MKB-ers en ZZP-ers. Techneuten bereik je niet met over-simplificatie van het eindproduct. Zij willen features: een server met een volledig controlepaneel, een snelle SSD, een snelle CPU, veel RAM en veel schijfruimte. MKB-ers en ZZP-ers zijn echter, zoals het onderzoek ook aangeeft, meer gebaat iets dat altijd werkt. Zij zouden zonder twijfel voor volledige ontzorging (en dus voor SAAS) kiezen wanneer de prijs daarvan concurrerend zou zijn.

## Waarom dit relaas?

Een simpele website als een SAAS oplossing, die volledig ontzorgt, is precies wat ik zelf al jaren aanbied aan MKB-ers. Door mijn overhead en kosten voor mijn (meer dan 100) klanten laag te houden en door slimmere technologische keuzes te maken kan ik qua prijs concurreren met de hostingaanbieding van bijvoorbeeld Hostnet. Ik kijk daarbij niet naar features of naar wat concurrenten aanbieden. Ik kijk alleen maar naar wat de klant ECHT nodig heeft. Mijn SAAS oplossing met hosting vergelijken (qua features) is dus niet mogelijk, maar de websites presteren allemaal [bovengemiddeld](/nl/portfolio/de-babywegwijzer/). Dus: wil je geen tijd besteden aan hosting en vind je hosting maar een vervelende technische aangelegenheid, net zoals de meerderheid uit het onderzoek? Dan kun je iemand betalen om je vriendelijk te woord te staan bij (de volgens hen onvermijdelijke) problemen of je kunt iemand betalen om al deze problemen voor te zijn. Ik zou het wel weten...